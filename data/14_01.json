{
    "bookno": 14,
    "chapter": 1,
    "bookname": "நீர்க்கோலம்",
    "sectionno": 0,
    "sectionname": "பாயிரம்",
    "published_on": "25-05-2017",
    "para_01": "url: https://venmurasu.in/2017/05/25",
    "para_02": "jmin_url: https://www.jeyamohan.in/98740/",
    "post_id": 98740,
    "book": "\"neerkkolam\"",
    "para_03": "je_link: \"https://www.jeyamohan.in/98740\"",
    "tags": "\"பிருகத்பலத்வஜன்\"",
    "para_04": "prev: \"/maamalar/chapter-95/\"",
    "para_05": "next: \"/neerkkolam/chapter-2/\"",
    "para_06": "# - நீர்க்கோலம் - 1",
    "para_07": "*பாயிரம்*",
    "para_08": "**ஆட்டன்**",
    "para_09": "கதிரவனே, விண்ணின் ஒளியே",
    "para_10": "நெடுங்காலம் முன்பு",
    "para_11": "உன் குடிவழியில் வந்த",
    "para_12": "பிருகத்பலத்வஜன்  என்னும் அரசன்",
    "para_13": "பன்னிரு மனைவியரையும் நூறு மைந்தரையும்",
    "para_14": "காவல்செறிந்த அரண்மனையையும்",
    "para_15": "எல்லை வளரும் நாட்டையும்",
    "para_16": "தன் மூதாதையரின் நீர்க்கடன்களையும்",
    "para_17": "தன் பெயரையும்",
    "para_18": "துறந்து காடேகி",
    "para_19": "முனிவர் செறிந்த தவக்குடில்களில் வாழ்ந்து",
    "para_20": "உன்னை தவம்செய்தான்.",
    "para_21": "ஒளி என்னும் உன் இயல்பை மட்டுமே தன் சொல்லென்றாக்கி",
    "para_22": "பிறசொற்களனைத்தையும் அவன் நீத்தான்.",
    "para_23": "அச்சொல்லில் நீ எழுந்தாய்.",
    "para_24": "அவன் புலரிநீராடி நீரள்ளி தொழுது கரைஎழுந்தபோது",
    "para_25": "நீர்ப்பரப்பு ஒளிவிட நீ அதில் தோன்றினாய்.",
    "para_26": "‘மைந்தா வேண்டியதை கேள்!’ என்றாய்.",
    "para_27": "‘நான் நீயென ஒளிவிடவேண்டும்’ என்றான் அரசன்.",
    "para_28": "புன்னகைத்து அவன் தோளைத் தொட்டு",
    "para_29": "‘ஒளியென்பதும் சுமையே என்றறிக!’ என்றாய்.",
    "para_30": "அவன் விழிகளை நோக்கி குனிந்து",
    "para_31": "‘ஒளிகொண்டவன் தன் ஒளியால் மறையவேண்டியவன்",
    "para_32": "ஒளியன்றி பிறிதொன்றை கேள்!’ என்றாய்.",
    "para_33": "‘ஒளியன்றி ஏதும் அடைவதற்கில்லை’ என்றான்.",
    "para_34": "அருகே நீரருந்திய யானை ஒன்றைச் சுட்டி நீ சொன்னாய்",
    "para_35": "‘அந்த யானை விழிகளுக்கு அப்பாற்பட்ட",
    "para_36": "வெண்வடிவொன்றின் கருநிழல்",
    "para_37": "இந்த வெண்கொக்கின் மெய்வடிவும் கரியது.",
    "para_38": "ஒவ்வொன்றும் பிறிதொன்றே என்றறிக!",
    "para_39": "என் வடிவே இருள்",
    "para_40": "பகலின் மறுபக்கமாகிய இரவும் எனதே’",
    "para_41": "திகைத்து நின்ற அரசனின் கைகளைப்பற்றி",
    "para_42": "’உன் மறுவடிவை காட்டுகிறேன் வருக’",
    "para_43": "என அழைத்துச் சென்றாய்.",
    "para_44": "சுனையின் நீர்ப்பரப்பில் தன் பாவை ஒன்றை கண்டான்.",
    "para_45": "அலறிப்புடைத்து கரையேறி ஓடி",
    "para_46": "நின்று நடுங்கி ‘எந்தையே, இது என்ன?” என்று கூவினான்.",
    "para_47": "‘அவனே நீ, நீ அவன் நிழல்’ என்றாய்.",
    "para_48": "அவ்வுருவம் உடலுருகி வழிந்துகொண்டிருந்தது.",
    "para_49": "உடைந்த மூக்குடன் சிதைந்த செவிகளுடன் பாசிபிடித்து",
    "para_50": "நீரடியில் கிடக்கும் கைவிடப்பட்ட கற்சிலை என.",
    "para_51": "‘என் இறையே, ஏன் நான் அவ்வண்ணமிருக்கிறேன்?”",
    "para_52": "என்று அரசன்  கூவினான்.",
    "para_53": "‘இங்கு நீ செய்தவற்றால் அவ்வண்ணம் அங்கு.",
    "para_54": "அங்கு அவன் செய்தவற்றால் இவ்வண்ணம் இங்கு.",
    "para_55": "பொலியும் உடல் அவனுக்குரியது.",
    "para_56": "கருகும் அவன் உடலே நீ ஈட்டியது’ என்றாய்.",
    "para_57": "‘எங்கிருக்கிறான் அவன்? எங்கிருக்கிறேன் நான்?’ என்று",
    "para_58": "நெஞ்சு கலுழ கூவினான் அரசன்.",
    "para_59": "‘இங்குள்ள நீ மைந்தருக்குத் தந்தை",
    "para_60": "அங்குள்ள நீ தந்தையரின் மைந்தன்’ என்றாய்.",
    "para_61": "கண்ணீருடன் கைநீட்டி அரசன் கோரினான்",
    "para_62": "‘மைந்தர் தந்தையின் பொருட்டு துயர்கொள்ள",
    "para_63": "அது பழியன்று, ஊழ்.",
    "para_64": "மைந்தரால் தந்தையர் துயர்கொண்டால்",
    "para_65": "பழியென்பது பிறிதொன்றில்லை.’",
    "para_66": "புன்னகைத்து நீ சொன்னாய்",
    "para_67": "‘நீ அவ்வுருவை சூடுக, அவனுக்கு உன் உரு அமையும்.’",
    "para_68": "‘அவ்வாறே, ஆம் அவ்வாறே’ என்றான் அரசன்.",
    "para_69": "ஆம் ஆம் ஆம் என்றது தொலைவான் பறவை ஒன்று.",
    "para_70": "நீர் இருள சுனை அணைந்தது.",
    "para_71": "குளிர்காற்றொன்று வந்து சூழ்ந்து செல்ல",
    "para_72": "மீண்டு தன்னை உணர்ந்த அவன்  தொழுநோயுற்றவனானான்.",
    "para_73": "விரல்கள் மடிந்திருந்தன.",
    "para_74": "செவிகளும் மூக்கும் உதிர்ந்துவிட்டிருந்தன.",
    "para_75": "தடித்த உதடுகளிலிருந்து சொல்லெழவில்லை.",
    "para_76": "விரல் மறைந்த கால்களைத் தூக்கி வைத்து",
    "para_77": "மெல்ல நடந்து தன் குடிலை அடைந்தான்.",
    "para_78": "வேள்விச்சாலையிலும் நூலோர் அவையிலும்",
    "para_79": "அவனை புறந்தள்ளினர்.",
    "para_80": "அருந்தவத்தோரும் அவனைக்கண்டு முகம் சிறுத்தனர்.",
    "para_81": "அவன் முன் நின்று விழிநோக்கக் கூசினர் மானுடர்.",
    "para_82": "இல்லறத்தோர் அவனுக்காக ஈயவில்லை.",
    "para_83": "எந்த ஊரிலும் அவன் காலடிபடக்கூடவில்லை.",
    "para_84": "உருகியுதிரும் உடலுக்குள்",
    "para_85": "அவன் முற்றிலும் தனித்தமைந்தான்.",
    "para_86": "ஈட்டுவதும் இன்புறுவதும்",
    "para_87": "இன்றென்றும் இங்கென்றும் உணர்ந்து ஆடுவதும்",
    "para_88": "உடலே என்று அறிந்தான்.",
    "para_89": "உடலென்று தன்னை உணர்வதில்லை அகம்",
    "para_90": "என்று அன்று தெளிந்தான்.",
    "para_91": "நாளும் அந்த நீர்நிலைக்குச் சென்று குனிந்து",
    "para_92": "தன் ஒளி முகத்தை அதில் நோக்கி உவகை கொண்டான்.",
    "para_93": "பின்பு ஒவ்வொரு நீர்ப்பரப்பிலும்",
    "para_94": "தன் முகமும் அம்முகமும் கொள்ளும் ஆடலை",
    "para_95": "அமர்ந்து நோக்கிக்கொண்டிருந்தான்.",
    "para_96": "தன் முகம் முழுத்து அதுவென்றாக",
    "para_97": "அம்முகம் உருகி தானென்றாக",
    "para_98": "எது எம்முகமென்று மயங்கி நெளிய",
    "para_99": "முகமென்றாவது தருணமே என்றறிந்தான்.",
    "para_100": "சுடர்முகத்தோனே",
    "para_101": "ஒருநாள் புலரியில் விண்ணுலாவ எழுந்த நீ",
    "para_102": "உன் தேவியரை துணைக்கழைத்தாய்.",
    "para_103": "இளிவரலுடன் விலகினர் அரசியர்.",
    "para_104": "‘துயரன்றி அங்கு ஏதுள்ளது?’ என்றாள் பிரபை.",
    "para_105": "‘தனியரன்றி பிறரை கண்டதில்லையே’ என்றாள் சரண்யை.",
    "para_106": "‘அந்தியில் குருதிவழிய மீள்வதே உங்கள் நாள்",
    "para_107": "என்று அறியாதவளா நான்?’ என்றாள் சங்க்யை.",
    "para_108": "‘இருளில் ஒளிகையில் நானல்லவா துணை?’  என்றாள் சாயை.",
    "para_109": "மறுத்துரைக்க சொல்லின்றி",
    "para_110": "உருகி எழும் ஒளியுடலுடன்",
    "para_111": "எழுபுரவித் தேரேறி நீ விண்ணில் எழுந்தாய்.",
    "para_112": "என்றும்போல் சுமைகொண்ட துயருற்ற",
    "para_113": "தனித்த தவித்தமைந்த முகங்களையே",
    "para_114": "தொட்டுத்தொட்டுச் சென்றபோது",
    "para_115": "மாறா புன்னகை கொண்ட முகமொன்றைக் கண்டாய்.",
    "para_116": "உடல்கரையும் தொழுநோயாளனின் உடலில்.",
    "para_117": "வியந்து மண்ணிறங்கி அருகணைந்தாய்.",
    "para_118": "‘இருநிலையை அறிந்த அரசனல்லவா நீ?",
    "para_119": "சொல்க, எங்கனம் கடந்தாய் துயரை?’ என்றாய்.",
    "para_120": "‘விண்ணொளியே, வாழ்க!’ என்று அரசன் வணங்கினான்.",
    "para_121": "‘வருக!’ என அருகிருந்த சுனைக்கு அழைத்துச் சென்றான்.",
    "para_122": "நீர்ப்பரப்பை நோக்கி குனிந்து",
    "para_123": "அலைகளில் எழுந்த தன் முகங்களை",
    "para_124": "கழற்சிக்காய்களென்று இரு கைகளில் எடுத்து",
    "para_125": "வீசிப் பிடித்து எறிந்து பற்றி ஆடலானான்.",
    "para_126": "சுழன்று பறக்கும் முகங்களுக்கு நடுவே",
    "para_127": "கணமொரு முகம் கொண்டு நின்றிருந்தான்.",
    "para_128": "அவனை வணங்கி நீ சொன்னாய்",
    "para_129": "‘அரசமுனிவனே, என்னுடன் எழுக!",
    "para_130": "நான் அன்றாடம் சென்றடையும் அந்திச்செம்முனையில்",
    "para_131": "மங்காப்பொன் என உடல்கொண்டு அமைக!",
    "para_132": "நாளும் துயர்கண்டு நான் வந்தணையும்போது",
    "para_133": "இறுதியில் தோன்றும்",
    "para_134": "தோற்றம் உமதென்றாகுக!’",
    "para_135": "உடல் சுடர்ந்தபடி பிருகத்பலத்வஜன் விண்ணிலேறி அமர்ந்தான்.",
    "para_136": "அந்திச் செவ்வொளியில் முகில்களில் உருமாறுபவன்",
    "para_137": "நீர்களில் கோலமாகின்றவன்",
    "para_138": "பறவைகளால் வாழ்த்தப்படுபவன்",
    "para_139": "முதல் அகல்சுடரால் வணங்கப்படுபவன்",
    "para_140": "அவன் வாழ்க!",
    "para_141": "[![NEERKOLAM_EPI_01](https://www.jeyamohan.in/wp-content/uploads/2017/05/NEERKOLAM_EPI_01.jpg)](http://www.jeyamohan.in/wp-content/uploads/2017/05/NEERKOLAM_EPI_01.jpg)",
    "para_142": "கதிரவனே, அழிவற்ற பேரொளியே,",
    "para_143": "நீரிலாடும் கோலங்கள் நீ.",
    "para_144": "விண்ணிலாடுவதும் மண்ணிலாடுவதும்",
    "para_145": "சொல்லிலாடுவதும் பொருளில் நின்றாடுவதும்",
    "para_146": "பிறிதொன்றல்ல.",
    "para_147": "உன்னை வணங்குகிறேன்.",
    "para_148": "இச்சிறு பனித்துளியில் வந்தமர்க!",
    "para_149": "இந்தச் சிறுபூச்சியின் சிறகில் சுடர்க!",
    "para_150": "இப்பெருங்கடலை ஒளியாக்குக!",
    "para_151": "அவ்வான்பெருக்கை சுடராக்குக!",
    "para_152": "ஆம், அவ்வாறே ஆகுக!"
}